---
lang: "cs"
---

Zdravím!

Jmenuji se **Michal Ciesla** (čteno česky, <span className="phonetic">[cɪeslʌ]</span>). Pocházím ze severních Čech a jsem cosi, co se běžně označuje jako "ajťák".

Zabývám se programováním jak profesně tak volnočasově. Zajímám se o informační technologie, programování, moderní technologie a technologické inovace, vesmír a vyznám se v řadě vědních oborů. Na střední a vysoké škole jsem vystudoval informatiku a aktuálně studuji fyziku.

Od roku 2010 (polo)profesionálně tančím v **Tanečním studiu Kamily Hlaváčikové**, které se mi stalo druhou rodinou a kde jsem se v roce 2016 stal lektorem. Díky tančení jsem se také naučil stříhat hudbu (používám software **FL Studio 20**).

Rád poslouchám elektronickou hudbu (House, Melodic Dubstep a podobné), obdivuji zpěváky ve většině žánrů a nepohrdnu ani atmosférickou instrumentální hudbou.

Rád sleduji animované pohádky a jsem fanouškem anime filmů a krátkých seriálů (oblíbenými kousky jsou **Howl's Moving Castle** a **Your Lie In April**).

Ve volném čase hraji hry jako **Minecraft**, **Minecraft Dungeons**, **Stardew Valley**, **Terraria**, **Dyson Sphere Program** nebo **GRIS**.

### Od prvního programu...

Poprvé jsem programování okusil v sedmé třídě, kdy má základní škola o letních prázdninách uspořádala kurz fotografování a vývoje webových stránek. Ačkoli mne fotografování bavilo a naučil jsem se společně s ním i upravovat fotografie v programu **Corel PhotoPaint**, mnohem více mne zaujaly webové stránky. Tehdy se jednalo pouze o statické webové stránky psané přímo v HTML a CSS. JavaScriptu jsme se tehdy také dotkli, ale vysvětlovat sedmákům bez jakýchkoli znalostí programování či algoritmizace, co dělá `document.querySelector('span.ahoj')`, pochopitelně není jednoduché.

Nově nabytých znalostí mne inspirovaly a ve volném čase jsem si vytvářel webové stránky a hrál si s CSS. Trvalo ale ještě skoro dva roky, než jsem se dostal k programování jako takovému. Někdy v deváté třídě, když jsem přemýšlel nad tím, co chci dělat v budoucnu, jsem trávil volné odpoledne hraním modovaného **Minecraft**u a napadlo mne, že bych také rád vytvořil nějaký _mod_. Vyrazil jsem tedy na YouTube, kde jsem zjistil, že se nejprve budu muset naučit programovat v jazyce Java.

Tato úvodní znalost programování mi velmi rychle přišla vhod, když jsem vyplňoval dotazník střední školy, **SPŠ Chomutov**, kam jsem měl nastoupit. Jedna z otázek se ptala, jaké zkušenosti mám s programováním - a já mohl pyšně zvolit možnost jinou než _Žádné_.

S Javou jsem se ale rychle rozloučil, protože již od prvního ročníku se na mé střední škole vyučovalo programování v C#. Měl jsem dobrý základ a rychle jsem se novému jazyku přizpůsobil, procedurální programování mi nedělalo problémy a dokonce jsem byl schopný pomoct několika spolužákům.

Nezávisle na škole jsem se ve volném čase zabýval tím, jak ty jednoduché HTML soubory donutit měnit se v závislosti na nějakých nastaveních. Tehdy jsem se dozvěděl o dynamických webových stránkách a jazyce PHP. V **Tanečním studiu Kamily Hlaváčikové** jsem se už nějakou chvíli staral o webové stránky (které běžely na jedné z historických **Webonode** šablon) a napadlo mě, že bych mohl tyto stránky přetvořit v PHP, což by mi zároveň umožnilo navrhnout je tak, aby vycházely z vizuální identity Tanečního studia. Nad tím jsem strávil prázdniny a opravdu se tomu povedlo, ale jak už to tak bývá, v průběhu jsem narazil na několik věcí, které jsem věděl, že jdou udělat lépe, a zanedlouho jsem začal pracovat na jejich druhé verzi, kterou považuji za svou první komplexní webovou aplikaci.

Ve druhém ročníku střední školy jsme pokračovali s C#, ale to už jsem se mírně začínal nudit, jelikož jsem zadání plnil velmi rychle a zbývalo mi v hodinách hodně volného času. Pro zábavu jsem si (v konzoli, protože jsem o ničem jiném tehdy ještě nevěděl) začal vytvářet hru - farmářský simulátor. Nejvíce ze všeho mne v průběhu vývoje nadchly možnosti generování náhodných čísel, pomocí kterých jsem ovlivňoval rychlost růstu plodin i ceny na trhu.

Také ve druhém ročníku mi byl z několika stran doporučen dvouletý program **Microsoft Studentské trenérské centrum** (**STC**). Lákalo mne, že jistě naučím spoustu nového, tedy jsem se přihlásil a přestože jsem si tehdy naprosto nebyl jistý svými prezentačními dovednostmi, prošel jsem celostátním kolem výběru a stal se jedním z 30 členů **STC 2016**. V rámci tohoto progamu jsem se dostal na konference jako **Roadshow pro školy** a **TechEd DevCon** a prošel jsem certifikací **Microsoft Office Specialist**. Webináře STC mi pomohly zdokonalit své dovednosti v prezentování, programování a návrhu UX a naučil jsem se programovat aplikace ve frameworku **UWP** (**Univerzální platforma Windows**), který byl dlouhou dobu mou primární volbou pro aplikace s grafickým uživatelským rozhraním. Hlavně jsem ale v STC našel řadu dobrých přátel a setkal se mnoha lidmi s podobnými zájmy.

Ve třetím a čtvrtém ročníku jsem se v rámci středoškolské výuky naučil pracovat s počítačovými sítěmi (včetně jejich návrhu a konfigurace) a získal jsem dva certifikáty **CCNA** (**Cisco Computer Networking Academy**). V rámci programování jsem se zlepšil v algorimizaci a v hodinách webů, kde jsme vytvářeli dynamické webové stránky, mi díky předchozí zkušenosti nezbývalo než se zabavit komplikováním si zadaných úkolů. Zkušenosti s dynmickými webovými stránkami a členství v STC, díky kterému jsem byl často v kontaktu s vedením školy, vedly k tomu, že jsem ve čtvrtém ročníku vytvořil webovou aplikaci pro zaznamenávání návštěvníků dne otevřených dveří naší školy. Dále jsem se v rámci praktické výuky naučil programovat mikropočítače AVR a pracovat na nich s analogovými vstupy a výstupy, což bylo nejen zajímavým zpestřením programování, ale také ohrnomnou dávkou inspirace.

V rámci středoškolské praxe jsem ve druhém i třetím ročníku navštěvoval místní firmu **HSC Computers**, ve které jsem měl možnost v praxi vyzkoušet velkou řadu teoretických znalostí, od operačních systémů po sítě. Zároveň jsem se zde konečně naučil pracovat s hardware, měl jsem možnost setkat se s několika zákazníky a obecně nahlédnout do světa IT servisu, na který se firma specializuje. Po praxi ve třetím ročníku mi zde byla nabídnuta letní brigáda, kterou jsem přijal a velice si užil. S HSC Computers dodnes spolupracuji, zabývám se převážně službami Office 365, webovými stránkami a vypomáhám s projekty datových sítí.

Jako vysokou školu jsem zvolil **Unicorn College** (nyní **Unicorn Vysoká škola**), kde jsem se zapsal na obor **Systémové inženýrství a informatika**. Kromě programování, operačních systémů a sítí, jež jsem již ovládal ze střední školy, jsem velmi uvítal předměty Algoritmizace, Grafové algoritmy a Bezpečnost informačních systémů, díky kterým jsem se naučil řadě důležitých věcí spojených s informačními systémy. Naučil jsem se zde ale také pracovat s jazykem Ruby a technologiemi ASP.NET a React.

React jsem si rychle oblíbil - poskytuje prostor pro dobrou architekturu aplkiací a zároveň velmi rychlý a efektivní vývoj. Začal jsem jej používat velmi často a samostatně jsem se jej naučil do poměrně vysoké úrovně. V současnosti je React nebo technologie na něm založené (např. Gatsby) mým primárním frameworkem pro klientské části aplikací.

V roce 2020 jsem na zakázku vytvořil aplikaci **R3set** pro společnost **Learniga**, která ulehčuje obnovování uživatelských hesel ve službách Office 365 ve školním prostředí. K její tvorbě jsem využil technologie **UWP** a **Microsoft Graph API**.

Díky kontaktům z STC a vysoké školy mi byla v roce 2021 nabídnuta pozice front-end vývojáře ve společnosti TwoDo, kde využívám svých znalostí PHP, Reactu, Office 365 a operačního systému Windows.

<span className="ahoj">Ahoj, světe!</span>
