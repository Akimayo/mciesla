---
title: "Web Tanečního studia Kamily Hlaváčikové - v1"
year: 2015
lang: "cs"
active: false
wip: false
logo: "../../images/tskh-legacy-logo.png"
tags:
  - "Web"
  - "PHP"
---

V té době jsem byl v Tanečním studiu již pátým rokem a jako člověk znalý
informačních technologií jsem byl pověřen správou webových stránek, které
tehdy běžely na jedné z šablon na Webnode. Všechno to začalo tím, že jsem tuto
šablonu upravoval tak, aby její barevné schéma odpovídalo barvám vizuální
identity Tanečního studia. To nebyl příliš problém - CSS jsem tehdy relativně
obstojně ovládal již zhruba dva roky.

Při procházení obsahu jsem ale narazil na něco, co od té doby neodpustím
WYSIWYG editorům: dávají uživatelům příliš mnoho svobody. Nadpisy jaksi měly
čtyři různé odstíny červené (bez jakéhokoliv systému) na stránkách v kombinaci
zelené a fialové barvy. Tehdy jsem si dal za cíl vytvořit celé nové webové
stránky, které budou chytřejší než ty stávající a zároveň neumožní takováto
zvěrstva.

S psaním a hostováním dynamických webových stránek jsem neměl absolutně žádnou
zkušenost, vydal jsem se tedy na průzkum a zjistil jsem, že nejlevnější
možností je napsat webové stránky v PHP a hostovat je na některém z cenově
velmi dostupných PHP/MySQL webhostingů. Prázdniny 2015 jsem tedy strávil
učením se PHP a tvorbou první verze nových webových stránek Tanečního studia
Kamily Hlaváčikové.

Přesně jak jsem chtěl, tyto stránky nedávaly možnost upravovat obsah společně
se stylem; administrace obsahu byla spíše administrací vlastností objektů a
veškeré stylování bylo předpřipravené. Zde jsem také objevil knihovnu
komponent <a href="https://getmdl.io" target="_blank" rel="noopener noreferrer">
Material Design Lite</a>, která pomohla výrazně zrychlit vývoj front-endu a naučila mne základy
responsivního designu webových stránek.

Přestože jsem na tento projekt byl pyšný, velmi rychle jsem začal náhodně
narážet na informace, že velkou řadu operací na back-endu dělám špatně &ndash;
hesla uchovávaná bez šifrování, zranitelnost vůči SQL-injection útokům,
nepřehledná struktura kódu &ndash; to vše vedlo k tomu, že zhruba půl roku po
nasazení tohoto webu do provozu jsem začal pracovat na [druhé verzi](#2016-tskhv2).
